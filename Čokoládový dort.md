Pomůcky a suroviny: 

Forma na dort 20 cm, Elektrický šlehač 

Korpus: 
1 lžička vanilkového extraktu Dr. Oetker 
50 g přírodního kakaa Dr. Oetker 
1 kelímek kysané smetany 
30 g rostlinného oleje 
230 g cukru krupice 
200 g hladké mouky 
1 lžička jedlé sody 
80 g másla 
2 vejce 

Krém: 

2 kelímky smetany ke šlehání min. 31% 

2 tabulky čokolády na vaření 

1 lžička vanilkového extraktu Dr. Oetker 

1 Smetafix Dr. Oetker 

Poleva: 

1 kelímek smetany ke šlehání min. 31% 

1 tabulka čokolády na vaření  

Příprava polotovaru na krém: 

Do skleněné misky nalámejte dvě tabulky čokolády. Jeden kelímek smetany zahřejte pod bod varu a nalijte na čokoládu. Nechte chvilku odstát, pak vymíchejte stěrkou do hladka a promixujte tyčovým mixérem. Přilijte vanilkový extrat smetafix a druhý kelímek studené smetany. Opět promixujte. Zakryjte pokličkou nebo potravinářskou fólií a nechte v lednici do druhého dne odležet. 

Korpus: 

Troubu nastavte na horní a dolní ohřev a nechte ohřát na 170 stupňů. Připravte si dortovou formu a pečicí papír. Podle formy vystřihněte z papíru kruh a vložte ho na dno formy. Stěny namázněte máslem a vysypte hladkou moukou. Mouku a kakao nasypejte do misky, přidejte jedlou sodu a dobře promíchejte. Změklé máslo, olej a cukr společně utřete do světlé hmoty. Přidejte vejce a vanilkový extrakt. Na závěr přidejte střídavě moučnou směs a kysanku. Mouku na třikrát, kysanku na dvakrát. Těsto dobře promíchejte a krátce projeďte šlehačem. Hotové těsto vlijte do dortové formy o průměru 20 cm. Při teplotě 170 stupňů pečte 60 minut. Špejlí si ověřte, zda je korpus upečený. Korpus nechte chladnout ve formě, pak patrně odřízněte po stranách od formy a vyklopte na chladicí mřížku. Po úplném vychladnutí korpus dvakrát vodorovně prokrojte, vzniknou vám tak tři pláty. 

Krém: 

Vychlazený základ vyšlehejte do krému. Šlehejte při nižší rychlosti, aby se krém nepřešlehal. První plát korpusu položte na tácek nebo dortovou podložku a rozetřete asi třetinu krému. Přiklopte druhým plátem, lehce přimáčkněte a opět potřete krémem. Zakončete třetím plátem a dort po stranách zarovnejte a lehce uhlaďte. Potom naneste zbytek krému na boky a vršek a uhlaďte do roviny. Dejte do lednice vychladit. 

Poleva: 

Smetanu a čokoládu společně zahřejte v mikrovlnné troubě a vymíchejte do hladké polevy. Za občasného míchání nechte polevu zchladnout asi tak na 27 stupňů a lehce zhoustnout. Poté ji pomocí lahvičky nebo zdobícího sáčku naneste na dort. Ještě před zatuhnutím čokolády dort ozdobte dle vlastní fantazie. 

Poznámka: Před servírováním je lepší nechat dort odležet půl až jeden den. 
