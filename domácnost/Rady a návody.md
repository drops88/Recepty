# Jedlá soda

## Tělesný zápach
Jedlá soda dokáže pohlcovat pachy, včetně těch tělesných. Můžete si z ní vyrobit vlastní a ekologicky šetrný deodorant, když smícháte lžíci jedlé sody a lžíci kukuřičného škrobu. Směs naneste přímo na místa na těle, kde se nejvíce potíte – podpaží, chodidla apod. Zabrání jak pocení, tak i vzniku nepříjemného zápachu.

## Zápach z úst
Jedlá soda dokáže také odstranit zápach z úst, který není vůbec příjemný. Nasypte lžičku sody do skleničky vody a promíchejte. Výslednou směs pár minut kloktejte.  
Při přípravě jídla mohou začít ruce přejímat vůni potravin. Klasickým příkladem je cibule. Odstranit zápach z rukou pomocí sody je rychlé. Smícháním tří dílů sody a dílu vody vytvoříte směs, kterou potřete ruce a několik minut je mnete. Pak ruce omyjte.

## Zápach z bot
Nasypte sodu do boty a botou zatřeste, aby se prášek dostal všude po spodní části. Nechte několik hodin působit, a pak důkladně vyklepejte.

## Pomoc při pálení žáhy a bolavém žaludku
Pokud nás pálí žáha, nebo nám nějaké jídlo vyloženě nesedlo, žaludek nám zachrání též jedlá soda – rozmícháme si lžičku ve skleničce vlažné vody a vypijeme ji. Neutralizuje žaludeční šťávy a pomůže nám tedy od překyseleného žaludku.

## Zářivá pleť do minuty
Při péči o krásu se nám jedlá soda také pěkně šikne! Co takhle obličejový peeling? Stačí z jedlé sody a vody vytvořit mazlavou směs, kterou si v průběhu 10 až 20 vteřin vmasírujeme do obličeje a poté ihned smyjeme teplou vodou. Působí jako skvělý "exfoliátor" - to znamená, že pomáhá krásně odstraňovat odumřelé buňky kůže. Je však docela zásaditá, takže tuto směs jako peeling rozhodně nepoužíváme denně, ale jen čas od času!

## Bělejší a zdravé zuby
Jedlá soda poslouží pro výrobu domácí zubní pasty, neboť je velmi efektivní při odstraňování zubního plaku, tedy předchází vzniku zubního kazu. Působí jako velmi jemné abrazivum, takže pomáhá bělit zuby. Je však třeba říct, že by se měla používat maximálně párkrát do týdne, aby nedošlo k poškození zubní skloviny a podráždění dásní.

## Pryč s viry a bakteriemi
Pokud jste doma prodělali nějakou nepříjemnou virózu nebo angínu a nejraději byste pro jistotu vyhodili i zubní kartáčky, abyste se všech bacilů nadobro zbavili, můžete rovněž sáhnout po jedlé sodě. Rozpusťte 1 čajovou lžičku jedlé sody ve vodě a strčte tam zubní kartáčky na dvě až čtyři hodiny. Na závěr je ještě lehce opláchněte v peroxidu vodíku a likvidace všech bakterií je zaručená.

## Voňavá domácnost
Jedlá soda pohlcuje i pachy v domácnosti. Stačí nasypat trochu jedlé sody na místo, které chcete zbavit zápachu, necháte chvíli působit a pak smetete, očistíte nebo vyklepete. Dá se použít do koše na odpadky nebo na pelíšky vašich zvířecích miláčků atd.

## Čistá a voňavá chladnička
S ledničkou a jejími pachy zápasíme občas každý. Většinou používáme na vyčištění ledničky octovou vodu, ta ale nemá takové antibakteriální účinky a někdy pach octu zůstává patrný i několik dnů. Pokud ovšem použijete jedlou sodu, zbavíte jak špíny, tak bakterií a pachů po aromatických potravinách, např. sýrů.  
Chladničku vypojte ze sítě a vyndejte z ní všechen její obsah. Na vlhký hadřík nebo houbu nasypte trochu sody a vyčistěte s ní celý vnitřní prostor chladničky. Čistým vlhkým hadříkem pak znovu vše vymyjte, abyste odstranili sodu (i s bakteriemi a špínou). Do chladničky nakonec umístěte malou misku se sodou, která pohltí zbývající pachy. Misku zde nechte 24 hodin a chladničku neotvírejte. Druhý den pak misku odstraňte a můžete ledničku znovu používat. Čistou, voňavou a bez veškerých bakterií.

## Zářivý nerez
Jedlá soda dokáže vycídit jakýkoli nerezový kousek ve vaší kuchyni, ať jde o nádobí, nebo nerezový povrch některého spotřebiče. Zbaví je totiž mastnoty a vodního kamene, ale nepoškrábe je. Nerezový povrch nejprve namočte čistou vodou. Pak ho posypte jedlou sodou a nechte 5-10 minut působit. Povrch vydrhněte měkkou houbou ve směru textury nerezové oceli a pak opláchněte vodou. Získáte zářivý nerez jako nový.

## Ucpaný odpad
Zapáchající a neodtékající odpad je kalamita pro každou domácnost. Nemáte-li doma potřebné prostředky, využijte pro pravidelnou údržbu odpadů právě jedlou sodu. Do odpadu vlijte hrnec vroucí vody, nasypte jedlou sodu a nechte několik minut působit. Ocet smíchaný s horkou vodou vlijte do odpadu na nasypanou sodu. Otvor uzavřete na 5-10 minut zátkou. Pak zátku vyjměte a do otvoru nalijte další hrnec vroucí vody.

## Vytažení třísky
Možná jste o tom neměli ani tušení, ale právě jedlá soda dokáže usnadnit vyndání třísky, a to i hluboko pod kůží. Do 1/4 kávové lžičky jedlé sody kápněte trochu vody, aby vznikla hustá pasta. Tuto pastu naneste na obvaz, kterým postižené místo ovážete. Obvaz sundejte po 24 hodinách a třísku vytáhněte pomocí pinzety. Pokud by nešla vyndat ven celá, postup zopakujte. Jakmile je tříska venku, kůži jemně opláchněte vlažnou vodou.

## Skvrny od trávy na barevném textilu odstraníte mlékem
Odstranění travních skvrn není jednoduché. Jsou-li na bílém prádle, použijeme citronovou šťávu, ovocný nebo vinný ocet, zkrátka něco kyselého. U barevných látek hrozí nebezpečí, že zelený flek sice zmizí, ale spolu s ním i barva oblečení. Podle rad našich babiček by nám mělo pomoci, když tkaninu namočíme přes noc do mléka a teprve druhý den vypereme.

# Všeobecné rady

## Na starou dálniční známku pomocí fénu
Aby šla dálniční známka nebo třeba samolepka z kapoty auta dobře odlepit, musí se podklad zahřát na vyšší teplotu. K tomu použijeme obyčejný fén. Potom uvolníme růžek nálepky, zatáhneme a pomalu pokračujeme, dokud není celá fólie pryč.  
Na zbytky lepidla použijeme měkkou bílou gumu a soustavným pohybem, nejlépe jednosměrným, lepidlo vygumujeme.

## Bílé záclony koupejte v inkoustu
Záclony jsou po delším používání většinou zažloutlé či zašedlé. Jak to napravit? Před praním v pračce přidáme do přihrádky na prací prášek obyčejný prášek do pečiva. Záclony tak opět získají zářivě čistý vzhled a budou jako nové. Další možností, jak oživit barvu, je vymáchat záclony ve vodě se lžičkou inkoustu. Bělost bude až překvapivá.  
Pokud máte záclony v béžové či režné barvě, přidejte do vody lžičku uvařeného čaje, barvy se oživí.

## Na okna vanilkovým pudinkem
Kromě prostředků určených přímo k čištění oken si můžeme poradit i s jinými domácími zdroji. Sklo se krásně vyčistí a zbaví šmouh, rozpustíme-li v kbelíku s vodou jeden obyčejný vanilkový pudink. Okna nemusíme předmývat ani dolešťovat. Tímhle způsobem by se nám měl výsledek podařit docela snadno a s překvapivým účinkem.

## Poškrábané sklo na hodinkách vyleštíte pastou na zuby
Drobné rýhy na hodinkách odstraní hadřík s obyčejnou zubní pastou, působí jako jemná brusná pasta. Krouživými pohyby leštěte hodinky několik minut a zbytky zubní pasty pak setřete do hadříku. Zubní pastou můžete leštit také kovové předměty - například staré příbory, kliky a také šperky.

## Boty nakrmte jedlou sodou, budou vonět
Jako nové budou vonět boty, když do nich nasypete jedlou sodu a necháte působit přes noc. Druhý den pak prášek z bot vyklepejte, případně vyluxujte vysavačem.  
Pokud nebude tato procedura úspěšná, vyzkoušejte druhý způsob. Boty vytřete hadříkem namočeným v octové vodě - ta nejen zneutralizuje pachy, ale navíc zabije všechny zárodky plísní.  
Sportovní boty se nebojte vyprat v automatické pračce. Použijte ale krátký program bez ždímání a s nízkou teplotou 30 stupňů. Boty potom nechte důkladně vyschnout.

## Mastné kachlíky vyčistí fén
Mastné cákance a zbytky jídla na kuchyňských kachlíkách nepatří ke skvrnám, které by se odstraňovaly snadno. Místo drhnutí drátěnkou, při kterém hrozí, že kachlíky nenávratně poškodíte, si vezměte na pomoc obyčejný fén.  
Teplý vzduch rozpustí tuk a skvrny pak půjdou dolů i obyčejnou houbičkou na nádobí.

## Cola na zrezlé šrouby
Každý člověk se někdy dostane do situace, kdy potřebuje uvolnit zarezlý šroub. Když s matkou nepohne ani síla znásobená sika kleštěmi, sáhněte po obyčejné cole. Limonádu nalijte na dané místo, nechte pár hodin působit a zkuste to znovu. Nahradíte tím známý odrezovač W40.
