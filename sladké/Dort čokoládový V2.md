# Dort čokoládový V2

### Pomůcky a suroviny

- Forma na dort 20 cm
- Elektrický šlehač

### Korpus

- 1 kelímek kysané smetany
- 1 lžička vanilkového extraktu Dr. Oetker
- 50 g přírodního kakaa Dr. Oetker (0,5 hrnku)
- 230 g hladké mouky (1,5 hrnku)
- 5 lžic cukru krupice
- 4 lžíce Stevie
- 80 g másla (1/4 kostky)
- 2 vejce
- 2 lžíce rostlinného oleje
- 1 lžička jedlé sody
- 1/2 lžičky soli

### Krém

- 1 kelímek smetany ke šlehání (min. 31% tuku)
- 1 lžička vanilkového extraktu Dr. Oetker
- 2 tabulky čokolády na vaření
- 1 sáček Smetafixu nebo 2 kávové lžičky škrobu

### Postup - Krém

1. Nejprve si připravíme škrobovou pastu na zahuštění krému. Do malého hrnku nalijeme po dně vody a vsypeme Smetafix nebo škrob. Rozmícháme na tuhou pastu. Podle potřeby doplníme škrob nebo vodu. Je lepší pastu umíchat raději řídkou než tuhou, protože jinak se v krému vytvoří hrudky.
2. Nyní spojíme smetanu s čokoládou. Smetanu nalijeme do mlékovaru a ohřejeme na teplotu těsně pod bodem varu. Ohřev dočasně stáhneme na minimum. Do horké smetany nalámeme čokoládu a lžící rozetřeme do hladka. Přilijeme vanilkový extrakt a opět promícháme. Přidáme škrobovou pastu. Znovu zapneme ohřev. Pomalu ohříváme a mícháme, dokud krém nezačne tuhnout. Vypneme ohřev a necháme zchladit na pokojovou teplotu. Hotový krém přeložíme do plastové mísy a zakryjeme víčkem. Uložíme do lednice a necháme odležet do druhého dne.

### Postup - Korpus

1. Troubu nastavíme na horní a dolní ohřev, a necháme ohřát na 170 stupňů. Připravíme si dortovou formu a pečicí papír. Formu rozložíme, dno zakryjeme pruhem papíru, a znovu složíme. Stěny namázneme máslem a vysypeme hladkou moukou.
2. Mouku, sodu a kakao nasypeme do plastové misky a promícháme. Ve větší skleněné míse rozděláme máslo, olej a cukr. Směs utřeme do světlé hmoty. Přidáme vejce a vanilkový extrakt. Poté pomalu a postupně přidáme střídavě moučnou směs a kysanku. Těsto dobře promícháme a podle potřeby ho můžeme projet šlehačem.
3. Hotové těsto vlijeme do dortové formy. Při teplotě 170 stupňů pečeme 60 minut. Špejlí si ověříme, že je těsto řádně propečené. Hotový korpus necháme zchladnout ve formě na pokojovou teplotu. Po vychladnutí formu rozevřeme a korpus vyklopíme na talířek.

### Kompletace dortu

1. Vychlazený základ vyšleháme do krému. Šlehat musíme při nižší rychlosti, aby se krém nepřešlehal.
2. Korpus vodorovně rozkrojíme na tři pláty. První plát korpusu položíme na tácek nebo dortovou podložku a rozetřeme asi třetinu krému. Přiklopíme druhým plátem, lehce přimáčkneme, a opět potřeme krémem. Zakončíme třetím plátem.
3. Složený dort smáčkneme a urovnáme tak, aby držel pohromadě. Zbytek krému rozetřeme na boky a vršek. Ozdobíme ovocem (jahody, borůvky).
4. Hotový dort uložíme do lednice a necháme alespoň půl dne odležet.
