# Hovězí loupaná plec na sladkokyselo

## 4 porce

### Suroviny

- 800 g hovězí loupané plece
- 150 g uzeného špeku domácího
- 2 dcl červeného vinného octa
- 7 dcl dobrého červeného vína
- 150 g kořenové zeleniny
- 4 šalotky
- 1 lžíce třtinového cukru
- 100 g rozinek
- 50 g másla
- olej
- bobkový list
- tymián
- pepř
- sůl

### Postup

1. Připravíme si kameninovou dózu, řádně ji omyjeme a osušíme.
2. Do nádoby nalijeme červené víno, přidáme bobkový list, lžíci cukru, 100 g rozinek a ocet.
3. Maso osolíme a opepříme, vložíme do láku a vhodíme ještě tymián.
4. Přikryjeme potravinovou folií, uzavřeme talířem a zatížíme tak, aby bylo maso zcela ponořené v nálevu.
5. Necháme v chladu (cca 4–8 stupňů) 14 dní marinovat.

#### Po 14 dnech

6. Vezmeme kořenovou zeleninu, šalotku a špek a připravíme si tmavý základ.
7. Vše orestujeme a postupně znovu zalíváme vodou a znovu zarestujeme, opakujeme pětkrát.
8. Rozpálíme pánev, na oleji zprudka opečeme plec ze všech stran a vložíme do tmavého základu.
9. Následně vše přelijeme přecezeným lákem z marinování (rozinky si necháme až na závěr).
10. Maso přiklopíme a pečeme cca 1-1,5 hodiny na 160 stupňů, dokud maso nebude křehké.
11. Maso vyjmeme ze základu – omáčku propasírujeme přes síto, zredukujeme na potřebné množství.
12. Stáhneme z ohně a zahustíme máslem. Do omáčky nakonec vložíme rozinky a lehce zahřejeme.
